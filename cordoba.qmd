---
title: "Informatie over gebied"
---

# Overnachting {#adres}

We overnachten in [Hotel Conquistador](https://www.eurostarshotels.nl/eurostars-conquistador.html), midden in de stad Córdoba en op korte afstand van het station. Naar de bedrijven verplaatsen we ons met een bus.

# Landbouw in Andalusie {#landbouw}

Córdoba ligt in de deelstaat Andalusie. Het is een droog gebied, waar akkerbouw vrijwel enkel mogelijk is met irrigatie. Gedurende de twee dagen bezoeken wij bedrijven die lid zijn van de [cooperatie Valle de los Pedroches, COVAP](https://www.covap.es/). Een cooperatie die productie en vermarkting integreert.

# Córdoba {#cordoba}

![Schild van Córdoba.](images/fig_1_cordoba.png){fig-alt="Schild van Córdoba." fig-align="left" width=25%}

De stad Córdoba, nu een provinciestad in Zuid-Spanje, was ooit de grootste stad van Europa. Hoofdstad van een uitgestrekt en welvarend rijk. Een centrum van cultuur en wetenschap, met een beroemde bibliotheek. De omgeving van Córdoba is een eeuwenoud cultuurlandschap met een lange traditie van intensieve landbouw. In de Romeinse tijd werden tarwe, gerst en gierst verbouwd voor export naar Rome. Verder ook fruit, olijfolie, wijn, vlees en kaas. 

## Provinciehoofdstad 
Het huidige Spanje is verdeeld in zeventien comunidades autónomas, deels autonome deelstaten. De grootste wat betreft inwoneraantal is Andalusië in het zuiden, met 8,5 miljoen inwoners. Andalusië is verdeeld in acht provincies, waaronder Córdoba. De stad Córdoba met meer dan 300.000 inwoners, gelegen aan de rivier de Guadalquivir en aan de voet van het gebergte Sierra Morena, is de warmste stad van Europa. De temperatuur stijgt geregeld boven de 35 °C. 

![Huidige Spanje.](images/spanje.png){fig-alt="Huidige Spanje." fig-align="left" width=75%}

## Bloeitijd
Córdoba is gesticht door de Romeinen in de II eeuw vC. Eeuwen later beleefde de stad een bloeitijd toen ze na de verovering van het Schiereiland in 711 op de Visigoten gedurende enkele eeuwen hoofdstad was van het Moorse Spanje. Het islamitische wereldrijk dat na 622 was ontstaan door de veroveringen van de profeet Mohammed, werd na zijn dood geregeerd door kaliefen, erfelijke opvolgers van de profeet. Vanaf 650 behoorden de kaliefen tot de stam van de Umayyaden, die het rijk vanuit Damascus regeerden. Echter, ze moesten in 750 wijken voor een andere dynastie, de Abassiden die Bagdad kozen als hoofdstad. De Umayyaden wisten naar het westen te vluchten en vestigden een emiraat  (koninkrijk) in Córdoba, waartoe het Iberisch Schiereiland, Algerije en Marokko behoorden. Vanaf 929 gebruikten ook zij de titel van kalief.  Bagdad in het oosten en Córdoba in het westen waren de twee polen van de gouden eeuw van de islam. Beide steden waren centra van cultuur en wetenschap. 

Córdoba groeide uit tot  de grootste stad van Europa, met misschien een half miljoen inwoners. Door landhervormingen, waardoor grootgrondbezit werd beperkt, kwam de landbouw opnieuw tot grote bloei. Mede door verbetering van de irrigatie en de introductie van nieuwe gewassen: naast de bekende granen en het bekende fruit ook rijst, sinaasappels, saffraan, suiker en katoen. Ook de industrie en de mijnbouw bloeiden: wapenproductie, papier, keramiek.  

![Islamitische rijk.](images/islamitische_rijk.png){fig-alt="Islamitische rijk." fig-align="left" width=75%}

De emirs, later kaliefen, stimuleerden ook kunst en wetenschap. Vanuit Córdoba kwam de wetenschappelijke traditie uit de Griekse en Romeinse oudheid, die door de islam was overgenomen en bewaard, weer naar het westen, waar zij de opkomst van een eigen westerse christelijke cultuur stimuleerde. Joden en christenen profiteerden van de grote tolerantie die het kalifaat hen bood, door hen toe te staan zelfbesturende gemeenschappen te vormen. Bekende geleerden uit de nadagen van de bloei van Córdoba tijd zijn Averoës  (moslim, 1126-98) en Maimonides (jood, 1138-1204). 

## Reconquista 
De interne vrede van het kalifaat tijdens de bloeitijd ging evenwel gepaard met talrijke oorlogen tegen de christelijke vorstendommen in het noorden van het Schiereiland en tegen vijandige en opstandige islamitische machten in Noord-Afrika. Het verval van het kalifaat zette in in de XI eeuw door dynastieke tegenstellingen en burgeroorlogen, waarbij ook joden en christenen het moesten ontgelden. Het rijk viel uiteen en na 1031 werd er geen nieuwe kalief meer aangesteld. De bijna 30 kleine islamitische vorstendommen in Spanje die toen ontstonden (taifa´s), konden geen weerstand bieden aan de christelijke koninkrijken die uiteindelijk heel Spanje wisten te heroveren. In 1236 werd de stad Córdoba veroverd door Ferdinand III van Castilië. De islamitische inwoners werden verdreven en de stad werd herbevolkt met mensen uit het noorden van het Schiereiland. 

![Moskee van Córdoba.](images/moskee.png){fig-alt="Moskee." fig-align="left" width=75%}


Moskeeën werden kerken. Binnen in de grote moskee, gebouwd vanaf 780 op de plaats van een afgebroken visigothische kerk, die weer stond op de fundamenten van een Romeinse tempel, werden kapellen met altaars en doopvonten en in de XVI eeuw zelfs een christelijke kathedraal ingericht. Karel II  (Karel V in Duitsland) had toestemming gegeven voor deze aanpassing, maar zal later zijn beslissing betreurd hebben: “Jullie hebben verminkt wat uniek was in de wereld en jullie hebben wat je overal kunt zien ervoor in de plaats gezet”. 

## Erfgoed 
Door perioden  van extreme droogte en door ontvolking als gevolg van emigratie naar de koloniën in Amerika kwam de stad in de XVI eeuw tot een stilstand die duurde tot in de XX eeuw, waardoor echter wel het erfgoed van eeuwen in Córdoba beter bewaard bleef dan in andere steden.  De industrialisatiepolitiek in de tweede helft van de vorige eeuw en de modernisering van de landbouw brachten nieuwe bloei.  

![Plattegrond van de stad.](images/stad.png){fig-alt="Córdoba." fig-align="left" width=75%}




